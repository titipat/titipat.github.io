---
layout: post
title: เด็กดอยเที่ยววัดพระแก้ว
date: 2014-05-11 14:20:16.000000000 +07:00
---
สวัสดีวันอาทิตย์ตอนสาย ช่วงเวลาที่แดดร้อนก้นไหม้ผมถูกเพื่อนลากมาเที่ยววัดพระแก้ว เท่าที่จำได้เหมือนตอนเด็กผมเคยมาทีนึงแล้วมั้ง แต่ที่ผมจำได้ลางๆมีแค่ผมยืนร้องไห้อยู่หน้าประตูอะไรซักอย่างที่มีรูปปั่นยักษ์เฝ้าอยู่มั้ง

![](https://lh5.googleusercontent.com/-mGv9BI5ixNg/U28gfrdlVCI/AAAAAAAAFvo/StWhG06Luxw/w1153-h865-no/IMG_20140511_095312.jpg)

การเดินทางแสนสะดวกมากถ้าคุณสามารถเดินทางด้วยเรือได้ ถ้าอยู่ไกลก็มาเรือด่วนก่อนลงที่ท่าพรานนก(วังหลัง) แล้วข้ามฟาก หรือถ้าอยู่แถวศิริราชก็ข้ามฟากไปฝั่งท่าพระจันทร์ได้เลย ขอเล่าต่ออีกนิดว่าเดี๋ยวนี้ท่าพระจันทร์เค้าทำท่าเรือใหม่แล้วนะ สะอาดสะอ้าน มีระเบียบเรียบร้อยแล้ว แอบเห็นว่ามีประตูแบบแตะบัตรด้วย เจ๋งไหมล่ะ?

![](https://lh5.googleusercontent.com/-SW4ObUTsJYE/U28glYA4RGI/AAAAAAAAFvg/p7kADJmTvUE/w1153-h865-no/IMG_20140511_095559.jpg)

ระหว่างทางที่เดินไปสนามหลวง ที่กำแพงมหาวิทยาลัยธรรมศาสตร์กำลังมีนิทรรศการประวัติของทางมหาวิทยาลัยอยู่ โดยเน้นเรื่องการเมือง ราชวงศ์ แล้วก็กิจกรรมอื่นที่ทางมหาวิทยาลัยมีส่วนร่วม

![](https://lh6.googleusercontent.com/-U-ZRkpn1V_c/U28gsnpsJzI/AAAAAAAAFvY/qGrvYmVpF30/w1153-h865-no/IMG_20140511_095630.jpg)

ถึงแม้จะเป็นทางเดินยาวเหยียดแต่ก็มีคนอยู่สนใจอ่านอยู่ตลอด เจอกลุ่มแม่ชีมาถ่ายรูปแบบที่ละใบเลยด้วย ส่วนตัวผมที่ชอบประวัติศาสตร์อยู่แล้วก็เผลอยืนอ่านจนจบเลย ใช้เวลาเกือบหนึ่งชั่วโมงครับ

![](https://lh5.googleusercontent.com/-CZrV5Qq-1DA/U28g01jbk6I/AAAAAAAAFvw/xihKE8YRF2k/w1172-h865-no/IMG_20140511_103532.jpg)

เนื่องจากเค้าไม่อนุญาตให้ถ่ายรูปภายในวัดพระแก้วได้ ก็ถือโอกาสหยิบกล่องอีกทีในส่วนพระบรมราชวังเอา ในตัววัดนักท่องเที่ยวเยอะมาก แม้แดดกรุงเทพจะร้อนแรงเพียงใดก็ยังจะเบียดเสียดกันเข้ามาเที่ยวจนได้เนอะ มากกว่าครึ่งผมว่าเป็นนักท่องเที่ยวจีน พวกนี้จะค่อนข้างเสียงดังนิดหน่อยอันนี้ยังพอรับได้ แต่บางคนก็แสดงกิริยาไม่ค่อยเรียบร้อยนะ มีลุงจีนไปถ่มน้ำลายลงพื้นโดนยามลากคอเสื้อไปต่อหน้าผมเลย หยังกับหนังมาเฟียอุ้มฆ่าเลยฮะ

กับความฮาอีกอย่างคือที่นี่จะต้องแต่งตัวสุดภาพ แต่ถ้าใครเผลอใส่สั้นมาจะมีผ้าคลุมให้ได้เช่าไปใส่ ผลคือพวกนี้จะใส่เรียบร้อยแค่ตอนเดินเข้าประตู หลังจากนั้นมันจะกลายเป็นผ้าคลุมไหล่ซะงั้น

![](https://lh3.googleusercontent.com/-Lj9SbhAsw4w/U28g7xc_HHI/AAAAAAAAFvQ/kKodjNOEpf8/w1204-h865-no/IMG_20140511_104736.jpg)

แวะเข้ามาชมพิพิธภัณฑ์กันหน่อย น่าเสียดายอีกแล้วว่าห้ามถ่ายรูปข้างในเลยได้แต่ภาพปืนใหญ่ที่อยู่ข้างนอกนี้แหละ ภายในจะจัดแสดงเกี่ยวกับข้าวของเครื่องใช้ทางด้านศิลปะต่างๆเป็นหลัก

![](https://lh4.googleusercontent.com/-7Q-JDZfoX5s/U28hCcUYcVI/AAAAAAAAFuA/EvpU23tq7MI/w649-h865-no/IMG_20140511_111922.jpg)

กระบอกนี้ชอบมากครับ fck the mortar หรือเย็ดครกนั้นเอง ฮึๆๆๆ

![](https://lh4.googleusercontent.com/-APcG33wKALk/U28hKFHYwII/AAAAAAAAFvI/3M8Qw2kTN5E/w1153-h865-no/IMG_20140511_115613.jpg)

ของฝากแนวตุ๊กตากระดาษช่วงนี้กำลังมาแรงมาก แน่นอนว่าที่นี่ก็มีไว้พร้อมจำหน่ายตามเทรนแหล่งท่องเที่ยว เป็นชุดโปสการ์ดกับตุ๊กตาจากเรื่องรามเกียรติ์มีพระราม นางสีดา ทศกัณฐ์ แล้วก็หนุมาน จำหน่ายในราคาชุดละ 120 บาทต่อตัว ซื้อเป็นเซ็ตก็แค่ 480 เองนะ ส่วนตัวแล้วไม่แพงแถมยังให้คนที่รับได้มีส่วนร่วมด้วย (ถ้าทางเจ้าหน้าที่ท่านใดมาเห็นข้อความนี้แล้วอยากสนับสนุนเงินค่าโฆษณาติดต่อได้นะครับ อิอิ)

![](https://lh5.googleusercontent.com/-aVgmrQqJcOc/U28hiYnM9FI/AAAAAAAAFwE/e_iJUGPXoMU/w1153-h865-no/IMG_20140511_125435.jpg)

ปิดท้ายทริปด้วยอาหารญี่ปุ่นมื้อใหญ่ที่ร้านอรทัยฝั่งโรงพยาบาลศิริราช รสชาดกลางๆไม่ได้เวอร์มาก แต่เรื่องราคานี้บอกตรงเลยว่าสุดแสนจะกระชากใจ
