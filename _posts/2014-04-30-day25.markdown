---
layout: post
title: day25 เส้นทางใหม่ กับความไม่ลงลอย
date: 2014-04-30 23:29:12.000000000 +07:00
---
เรื่องตอนนี้จะเกี่ยวกับการเดินทางในเช้าวันฝนตกหนัก การทดลองเดินทางด้วยเรือด่วนเจ้าพระยาภาคแก้ตัว และการที่คนไม่ยอมคุยกันจนเกิดความไม่ลงลอยในระดับวิศวกรรมออกแบบ

เช้านี้กรุงเทพฝนตกหยังกับฟ้ารั่ว ตั้งแต่ผมมาอยู่กรุงเทพได้เดือนกว่าเพิ่งจะเคยเจอฝนนี้แหละครับ ความเร้าใจเริ่มตั้งแต่จะออกบ้านยังไงดี ความคิดแรกเลยแน่นอนเรียกแท๊กซี่ เงิบเพราะอู่แท๊กซี่ที่อยู่ใกล้ๆโดนโทรศัพท์จองตัวหมดแล้ว ดังนั้นเลยต้องให้คุณน้าขับรถไปส่งหน้าปากซอยแล้วเรียกแท๊กซี่ตามทางเอา ระหว่างนั้นชุ่มช่ำน้ำฝนไประดับเปียกไหล่เรียบร้อย

เป้าหมายคือท่าน้ำหลังโรงบาลศิริราชหรือท่าวังหลัง ทีแรกผมนึกว่าจะโชคดีที่เจอคนขับเป็นผู้หญิงนะ แต่คุณเจ๊คนนี้ดันหลอกผมวนอยู่ตั้งนานกว่าจะถึง ส่วนตัวรู้นะว่าโดนหลอกแต่ขี้เกียจมีปัญหาอะ เลยใช้วิธีเปิด gps tracking ไว้เป็นหลักฐานพร้อมกับจดรหัสเอาไว้ เดี๋ยวค่อยไปจัดการต่อหน้าคอมละกัน

[เรือด่วนเจ้าพระยาจะมีอยู่หลักๆ 4 สายตามสีของธง](http://www.chaophrayaexpressboat.com/th/services/route-print.asp) แต่ละสายจะจอดต่างท่าเรือกันด้วย เว้นแต่ท่าเรือใหญ่ๆเท่านั้นถึงจะแวะจอดทุกสี ท่าวังหลังนี้ก็เป็นจุดที่มีเรือทุกสายมาจอด โชคดีไปอีกต่อครับเพราะจุดหมายท่าเรือสีพระยาก็จอดทุกสีเหมือนกัน ส่วนค่าบริการขึ้นอยู่กับสีธงนะ สีเหลืองโดนไป 20 ตอนขาไป

![](https://lh3.googleusercontent.com/--Y3Jsl2R4QI/U2BRT5OE5uI/AAAAAAAAFcU/B55q_AUb2Nk/w1169-h865-no/IMG_20140430_074527.jpg)

เรือใช้เวลาประมาณ 15 นาทีก็ถึงท่าเรือสี่พระยา นอกจากจะรวดเร็วไร้รถติดแล้ว ยังได้สัมผัสลมเย็นจากแม่น้ำให้สดชื่นยามเช้าด้วย (ถึงบางจุดน้ำจะเหม็นไปนิดก็เถอะ)

แต่ช้าก่อนที่ผมเขียนหัวข้างบนว่าภาคแก้ตัวนั้นก็เพราะมันมีเรือด่วนที่ไม่มีธงด้วยนะ ครั้งแรกๆๆๆสุดก่อนหน้าจะมาฝึกงานผมเคยขึ้นลำที่ว่ามาแล้ว คือด้วยความรู้สึกพื้นฐานเผลอคิดว่าจะลำไหนมันก็ด่วนหมดแหละมั้ง ก็มาขึ้นที่ท่าเรือด่วนแล้วนิ แต่ไหงได้ไอ่ลำไม่มีธงนี้จริงๆหมายถึงจอดทุกท่าน้ำ โอวพระสงฆ์จาก 15 นาทีมันจะกลายเป็นนรกหลักชั่วโมงเลยแหละ

เข้างาน 7.54 น. ด้วยพลังของเรือด่วน มีงานเอกสารทะเบียนลูกค้านิดหน่อยอันนี้คล่องแล้วผ่านไป กับประสานงานอีเมลให้ฝ่ายบัญชีก็เรียบร้อยไม่มีปัญหา ดังนั้นโจทย์เรื่องงานออฟฟิศน่าจะเคลียร์แล้วแหละ

ตลอดวันมีลูกค้า hot-swap harddisk ให้หายเหงาไม่ขาดช่วง ตำแหน่งเครื่องที่ลูกค้าใช้บ่อยๆก็เริ่มชินละ

อีกเรื่องนึงที่เข้ามากวนใจผมคือการฝึกงานครั้งนี้ ที่บริษัทผมจะไม่มีอาจารย์มาดูงานแล้วเนื่องด้วยเหตุผลบางประการ ช๊อคสิครับ มันทำให้ผมขาดแรงจูงใจไปซะเฉยเลย ก่อนหน้านี้ผมจะบอกตัวเองหรือกำลังใจตัวเองว่าพยายามให้เต็มที่อย่าให้เวลาอาจารย์มาต้องขายหน้า หรือทำให้ดีเผื่อเวลาอาจารย์มาจะได้มีคนชมมหาลัย ก็นะแบบนี้คงต้องหาที่พึ่งทางจิตใจใหม่แล้วแหละ

![](https://lh4.googleusercontent.com/-0a7zUc2UK4w/U2DHLO2VTeI/AAAAAAAAFck/zvQFdE6iSzs/w1153-h865-no/IMG_20140430_164631.jpg)

งงล่ะสิว่าผมเอารูปสกรูมาทำไม มันเป็นความรู้กึ่งข้อคิดที่คุณพี่บริษัทสอนมาครับ ว่าจะทำอะไรซักอย่างคุยกันให้ดีก่อน ไอ่แรกๆที่คิดว่าไม่มีอะไรน่ะอาจเกิดเป็นปัญหาภายหลังได้ ตัวอย่างก็คือขนาดของ rack space ออกแบบตามมาตรฐาน ISO แต่พวกสกรูต่างๆที่ใช้กับคอมดันเป็นมาตรฐานของสหรัฐฯ เป็นผลให้ถ้าเกิดว่าอะไหล่หายหรือชำรุดบางชิ้นจะไม่สามารถหาซื้อตามท้องตลาดได้เลย

เอาใกล้ตัวหน่อยก็ได้ ถ้าใครเคยสังเกตจะเห็นว่าสกรูที่ใช้กับคอมมี 2 ขนาด อันหนึ่งมากจากสหรัฐฯ ส่วนอีกอันมาจากยุโรปนะเธอว์ แล้วมันก็ใช้รวมๆกันจนเป็นอย่างปัจจุบันนี้แหละ

![](https://lh4.googleusercontent.com/-hB8aUdx_Gmg/U2DcodjMkcI/AAAAAAAAFcc/Q0ErDn2yeRM/w1153-h865-no/IMG_20140430_173559.jpg)

ขากลับได้เรือสีส้มด้วยค่าโดยสาร 15 บาท เรือเล็กกว่าสีเหลืองเมื่อเช้านะ ตอนเย็นคนเยอะกว่ามาก น่าจะเพราะมีนักท่องเที่ยวโดยสารมาด้วย และด้วยการเดินทางเส้นใหม่นี้ทำให้ผมถึงที่ทำงานได้ในค่าใช้จ่าย 15 หรือ 20 บาทสำหรับค่าโดยสารเรือ และอีก 7 บาทค่าสองแถวเล็กจากปากซอยมาที่ท่าน้ำศิริราช

