---
layout: post
title: free space cafe
date: 2014-06-02 00:11:44.000000000 +07:00
---
![](https://lh5.googleusercontent.com/-VoIsfgEhQcc/U4tI2QM32fI/AAAAAAAAGiI/PqqT80AtYE8/w1339-h985-no/IMG_20140601_172654.jpg)

สถานที่มีเน็ต มีรูเสียบที่ชาร์จ มีโต๊ะหรือพื้นที่สำหรับวางคอมได้ ส่วนประกอบที่พูดมาทั้งหมดมันสวรรค์ของ developer ชัดๆ เมื่อก่อนใครอยากจับจองพื้นที่ดังกล่าวจะต้องเสียราวๆ 300 บาทแล้วใช้บริการ co-working space ซึ่งให้สารภาพตามตรงเลยกับฟรีแลนซ์ไส้แห้งอย่างผมถือว่าแพงเอาเรื่อง มาช่วงหลังที่บรรดาร้านกาแฟ ร้านขนม หรือร้านอาหารหลายที่เริ่มหันมาให้ความสนใจกับกลุ่มลูกค้านี้มากขึ้น จึงเกิดเป็นร้านแบบ free space ขึ้น

ร้านแบบ free space ลูกค้าสามารถเลือกหย่อนตัวของท่านได้ทุกที่ตามต้องการ ไม่ว่าจะโต๊ะ เตียง ซอก มุม ตู้ หรือหลืบไหนของร้านได้หมด ขอเพียงแค่อุดหนุนสินค้าซักหน่อยแล้วไม่ไปรบกวนลูกค้าคนอื่นเป็นพอ แต่การจะทำสังคมแบบนี้ได้ต้องอาศัยความร่วมมือของลูกค้าเป็นหลัก เพราะความเรียบร้อยและบรรยายกาศในร้านก็ขึ้นกับลูกค้าทุกคนนั้นแหละ

![](https://lh3.googleusercontent.com/-CXLuhZ-OIy0/U4tI5NWiuPI/AAAAAAAAGiA/75Rd9XmTL8I/w1355-h985-no/IMG_20140601_172726.jpg)

การตกแต่งร้านมักจะต่างกันไปเป็นเอกลักษณ์ ส่วนตัวชอบแนวมีหนังสือเยอะๆ ไฟสีเหลืองนิดๆ กับถ้าได้โต๊ะลายไม้ไม่ก็พวกไม้อัดจะปลื้มเป็นพิเศษ คงเพราะที่บ้านผมใช้แบบนี้อยู่ล่ะมั้งเลยรู้สึกว่าสบายๆไม่เกร็งเวลามานั่งยาวๆ

![](https://lh3.googleusercontent.com/-7RAxzhdhl3w/U4tIzSW90aI/AAAAAAAAGiQ/d3vjHPbfQ-s/w1331-h985-no/IMG_20140601_172621.jpg)

แต่อย่างที่บอกไปแล้วว่าระเบียบในร้านเกิดจากลูกค้าเองทั้งนั้น กับเมืองไทยที่คนค่อนข้างไม่สนใจกฏเท่าไหร่อาจเกิดปัญหาได้บ้าง เดี๋ยวนะใช้คำว่าบ้างคงโลกสวยเกินไปเปลี่ยนเป็นบ่อยๆดีกว่า เท่าที่ผมเคยเจอมีทั้งส่งเสียงดัง มานั่งฟรีไม่ซื้อของ ปลั๊กไฟข้าใครอย่าแตะ แต่ที่เลวร้ายที่สุดนี้ต้องยกให้การจองที่ครับ

ปัญหาการชอบจับจองที่กับคนไทยนี้น่าจะเกิดก่อนผมเกิดแล้วล่ะ เพราะตอนเด็กๆผมก็ได้ยินข่าวเข้าไปจับจองที่อยู่บ่อยๆ พวกนี้เก่งมากครับสามารถยึดได้ทุกอย่างตั้งแต่ป่าไม้ ถมแม่น้ำทำบ้าน ดินงอกตามหาด แม้แต่เกาะเกิดใหม่ยังไปปักธงเฉยอะ เอาเป็นว่าผมขอความร่วมมือหน่อยนะครับใช้อะไรก็ตามขอแบบพอเพียงไม่ต้องเอาไปเผื่อหรอก คิดซะว่าลองใช้ชีวิตแบบ minimore ใช้เท่าที่มีอยู่กับพื้นที่และสิ่งของที่คุณพกติดมาด้วยก็พอ
