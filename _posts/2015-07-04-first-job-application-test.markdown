---
layout: post
title: สอบคัดเลือกทำงานครั้งแรก
date: 2015-07-04 22:09:47.000000000 +07:00
---
หลังจากที่ถูไถเถือกอยู่กับชีวิตเด็กมหาลัยอยู่ 5 ปี เออ... ที่มันปลายเป็น 5 ปีเพราะปิดเทอมปีสุดท้ายมีการเลื่อนเปิดเทอมให้พร้อมเพรียงกับชาว AEC ทำให้ผมอาจจะเป็นรุ่นที่ใช้เวลาในมหาลัยนานเป็นพิเศษแหละนะ

ผมเคยรังเลทางเลือกชีวิตระหว่างเรียนต่อทันทีเพื่อไม่ให้เสียเวลา กับทำงานเถอะนอกจากเพื่อประสบการณ์ หรือเพื่อหาอะไรสักอย่างที่ตัวเองสนใจเพื่อศึกษาต่อ สุดท้ายผมยื่นสมัครงานกับหน่วยงานแห่งหนึ่งภายในมหาลัยนั้นแหละ แน่นอนว่าหลายคนรอบตัวต้องถามเหตุผลที่เลือกสมัครงานที่นี่ มันเป็นความต้องการส่วนตัวล้วนๆ เลยครับ ผมเคยใช้บริการหน่วยงานนี้มาหลายครั้งขณะเรียนอยู่ แล้วเกิดเป็นความรู้สึกว่ามันมีบางอย่างที่ผมน่าจะทำได้หรือเปลี่ยนบางอย่างได้หากมีโอกาสได้ทำงาน 

#### ทำไมต้องที่นี่?

ไม่มีเหตุผล ไม่มีการวางแผน เหมือนเด็กๆ เลยรึเปล่าครับที่ให้ความอยากความสนใจพาเราวิ่งเข้าหาก่อนถามถึงเหตุผล

#### ฝ่อ

ในกลุ่มเพื่อนผมจะมีคำล้อว่า ฝ่อ ที่แปลว่ากลัว ไม่กล้า หรือท่อแท้ที่จะทำต่อไป

#### เมื่อยื่นใบสมัคร

ผมไปยื่นไปสมัครด้วยตัวเองที่สำนักงานและที่นั้นผมรู้สึกฝ่อครั้งแรกเมื่อแอบเห็นรูปถ่ายในมาดใส่สูทสุดเฟี้ยวอยู่บนใบสมัครชุดหนึ่ง ผมต้องแข่งกับคนมีประสบการณ์เลยเหรอ

#### เมื่อประกาศผู้มีสิทธิ์สอบ

ผมเชื่อว่าหลายคนน่าจะลองนำชื่อที่อยู่ตามประกาศผู้มีสิทธิ์สอบร่วมกับเราไปค้นดูบ้างแหละว่าเค้าเป็นใคร บางคนเคยสมัครสอบในมหาลัยมาหลายรอบ บางคนมีประสบการณ์การทำงานมาแล้ว บางคนจบปริญญาโทแล้วด้วยซ้ำไป ความฝ่อเริ่มฝุดขึ้นอีกครั้ง

#### ก่อนเข้าห้องสอบ

ผมมาก่อนเวลาเลยยืนรออยู่หน้าห้องสอบ คุณพี่ผู้มีวุฒิปริญญาโทปรากฏตัวเป็นคนที่สองหน้าห้องสอบ พี่เค้าทักทายและดูแปลกใจเมื่อรู้ว่าผมเพิ่งจบใหม่แถมไร้ประสบการณ์ทำงานด้วย เมื่อพี่เค้าบรรยายทั้งเรื่องการเรียนและเรื่องประสบการณ์ที่เคยทำงานจริงมา นั้นทำให้ผมฝ่อยิ่งกว่าเดิม

#### เมื่อสิ่งที่เรียนมาทั้งสีปีต้องเขียนลงกระดาษไม่กี่แผ่น

* ข้อแรก เกี่ยวกับความรู้ความเข้าใจในงานที่ต้องไปทำ
* ข้อสอง เกี่ยวกับออกแบบสิ่งที่ต้องไปทำหรือต้องทำให้เกิดขึ้น
* ข้อสาม เกี่ยวกับรายละเอียดลึกๆ ของเบื้องหลังของงานที่ต้องอยู่ด้วย

ผมนั่งนิ่งอยู่เกือบสิบนาทีมองไปที่กระดาษคำถาม ในหัวไล่ย้อนกลับไปว่าเราเคยเรียนวิชาอะไรมาบ้าง เรื่องไหนพอจะเกี่ยวข้องกับข้อสอบนี้บ้าง จากการก้มนานๆ ทำให้ผมเมื่อยคอจึงเงยหน้าขึ้นมาซักเพื่อดูบรรยากาศในห้อง เห็นหลายคนกำลังเขียนลงในกระดาษคำตอบของเขา หรือว่านี้จะเป็นประสบการณ์ของการเคยสมัครงานมาก่อน ฝ่ออีกแล้ว

ผ่านไปหนึ่งชั่วโมงจำนวนคนในห้องสอบหายไปเกินครึ่ง และคนสุดท้ายหายไปตอนเกือบสองชั่วโมง ฝ่อ....

ผมนั่งทำต่ออีกนิดแต่ถึงจุดที่ติดจริงๆ รู้นะว่าต้องทำอะไรยังไง แต่ดันไม่สามารถเขียนได้ว่าต้องทำอย่างไร เพราะเป็นจุดที่ผมไม่ได้มาตั้งแต่สมัยเรียนแล้วด้วย ยอมแพ้และส่งข้อสอบไป

#### ออกห้องสอบมาอย่างแรกทำอะไร?

มันเป็นความรู้สึกที่ยากจะเขียนบรรยายนะ เผลอๆ อาจจะยากกว่าเขียนข้อสอบเมื่อกี้ด้วยซ้ำไป มันเหมือนมีหลายๆ อย่างปนกันอยู่ ความรู้สึกเสียใจที่ไม่ตั้งใจเรียนคาบนั้น ความรู้สึกโล่งใจที่ในที่สุดก็ออกมาจากบรรยากาศแบบนั้น ความรู้สึกให้กำลังใจตัวเองว่าทำเต็มที่แล้ว ความรู้สึกกลัวที่จะไม่ผ่าน และความหวังเล็กๆ ที่อยากจะผ่านไปรอบสัมภาษณ์
