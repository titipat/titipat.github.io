---
layout: post
title: day33 โดนลูกค้าด่าครั้งแรก
date: 2014-05-14 20:40:59.000000000 +07:00
---
วันนี้น่าจะเป็นวันที่หนักเป็นพิเศษสำหรับผม ใช้ทั้งกำลังกายแล้วก็กำลังใจในการทำงาน(ฝึกงาน)แบบหมดหลอด นอนมาเท่าไหร่ใส่จนเกลี้ยง เพราะวันนี้ผมโดนลูกค้าด่าเป็นครั้งแรก

เนื่องจากผมเปลี่ยนมาเข้างานเช้าแล้วออกงานเร็วในตอนเย็น ทำให้ตอนเช้านี้เองจะเป็นช่วงที่ผมต้องรับหน้างานคนเดียวเดี่ยวๆแบบไม่มีใครค่อยช่วย แล้วเรื่องมันก็เกิดขึ้น

เสียงโทรศัพท์ดังขึ้นผมรับแล้วพูดด้วยน้ำเสียงไหลลื่น ปลายสายคือฝ่ายบัญชีจากบริษัทที่ใช้บริการกับทางเราอยู่ ผู้หญิงคนนั้นพูดด้วยน้ำเสียงโกรธเกรี้ยวราวกับโดนหัวหน้าตำหนิมาก่อนจึงต้องมาตามงาน ผมจะไม่ขอเล่ารายละเอียดแต่ขอข้ามมาที่ข้อบกพร่องเลยดีกว่า

##ไม่ใช่งานของเรายังไม่ต้องรีบ
เกิดจากเจ้าหน้าที่ NOC คนก่อนหน้ารับเรื่องมาแล้วแต่ไม่ส่งต่อ ทำให้เสียเวลาไปโดยเปล่าประโยชน์หนึ่งวันเต็ม ถ้าผมเป็นฝ่ายบัญชีคนนั้นผมก็คงรายงานหัวหน้าไปแล้วว่า ติดต่อให้แล้วนะเดี๋ยวเย็นๆคงได้เรื่อง แต่เมื่อเช้าวันรุ่งขึ้นยังไม่มีความคืบหน้าแน่นอนว่าเขาต้องถูกตำหนิแน่ๆ

##ไม่ได้ถามให้ครบ
ผมยอมรับว่ามีส่วนนิดๆเพราะผมเข้าใจไปเองว่าเป็นการชำระค่าบริการด้วยวิธีโอนเงินเลยดึงดันขอหลักฐานการชำระเงิน ทั้งที่ความจริงเขาได้ชำระเป็นเช็คซึ่งไม่ควรจะต้องเสียเวลาทำเรื่องยืนยันอยู่แล้ว เพราะว่าบนหัวเช็คต้องมีชื่อบริษัทที่สั่งจ่ายชัดเจน ยังดีที่หลังจากได้ข้อมูลตรงส่วนนี้มาเลยข้ามขั้นตอนไปส่งเรื่องให้แอดมินดำเนินการได้ก่อนเลยโดยไม่ต้องรอบัญชียืนยันให้

##หมก ดอง ทำไม่เสร็จ คนอื่นทำต่อไม่ได้
เกิดจากทำแล้วไม่ให้เสร็จครบกระบวนการ เหมือนว่าฝ่ายบัญชีจะเอาเช็คดังกล่าวไปขึ้นเงินเรียบร้อยแต่ยังไม่ได้บันทึกเข้าในระบบ ทำให้ทีมงานเทคนิคอื่นๆไม่สามารถดำเนินการใดๆต่อได้เลย

##จ่ายแล้วต้องรอพระแสงอะไรเหรอ?
ข้อนี้ผมขอโยนให้ลูกค้าครับ บริการ internet data center นะครับไม่ใช่เติมเงินโทรศัพท์ที่จะขูดบัตรกดเบอร์แล้วโทรได้ทันที ทั้งหมดนี้เกิดจากเหตุผลเชิงเทคนิคล้วนๆ ขอยกตัวอย่างเรื่องชื่อโดเมนละกัน ถ้าผมอยากจะเปิด holykyun.com หลังจากผมจดทะเบียนชื่อไปแล้วต้องใช้เวลาพักใหญ่ๆกว่าคอมพิวเตอร์ทั้งโลกจะรู้จักชื่อนี้

ส่วนคุณลูกค้านะเหรอครับ ฉันจ่ายตังแล้วไหนล่ะสินค้าของฉัน !? นั้นทำให้ผมต้องอธิบายอยู่นานโขเลยว่าทำไมถึงไม่ได้ในทันที

ทั้งนี้ผมยังรู้สึกขอบคุณตัวเองมากที่ตอนนั้นยังประคองสติเอาไปไว้ ระหว่างการรับสายผมคิดแต่คำว่า service mind ตลอดเหมือนกับเขียนลูป while(1) { ... } เพราะครั้งหนึ่งผมเคยมีปัญหากับบริษัทขายซีดีที่ญี่ปุ่นมาก่อน รอบนั้นเกิดจากความผิดพลาดของพนักงานทำให้ผมพลาดสินค้าจำนวนจำกัดไป ผมโกรธมากที่สุดถึงขั้นยอมโทรศัพท์ข้ามประเทศเพื่อไปต่อว่าด้วยตัวเอง ผมด่าเป็นภาษาอังกฤษด้วยทุกคำเท่าที่จะนึกออก แต่หลังจากที่ผมกรอกคำหยาบทั้งหลายลงไปจนครบฝ่ายพนักงานได้เริ่มตอบกลับ พนักงานคนนั้นพูดทวนปัญหาผมครบทุกอย่าง เป็นการแสดงว่าเค้าตั้งใจฟังตลอดการสนทนาเลยนิถึงแม้ว่าจะเป็นการด่าข้างเดียว 

ก่อนจะวางสายเค้าพูดขอบคุณผมอีกรอบที่ติดต่อเข้ามาเพื่อ complaint เรื่องราวทั้งหมด ก่อนจะโอนสายไปที่หัวหน้าฝ่ายจัดส่งคนที่ทำงาน ณ ช่วงเวลาที่เกิดปัญหาพร้อมน้อมรับความผิดของลูกน้องไว้เพียงคนเดียว นั้นแหละทำให้ผมได้พบกับนิยามของคำว่า service mind ของชาวญี่ปุ่น (กรณีนี้แย่งกันรับผิด แต่ถ้าคนไทยนะเหรอโยนอย่างเดียวแน่นอน)

![](https://lh5.googleusercontent.com/-Xj1-FmuHCu4/U3MhQheSOyI/AAAAAAAAF3g/DsjVvVmj1LI/w1169-h865-no/IMG_20140514_145249.jpg)

ช่วงบ่ายก็ทำหน้าต่อไป มีลูกค้าเข้ามาประปราย ถึงจะมีลูกค้าคนนึงเข้ามาผิดห้องทำให้ผมต้องเสียเวลาโดยเปล่าประโยชน์แต่ผมก็ยินดีนะที่ได้แนะนำเค้าไปตั้งหลายอย่าง ดังนั้นอยากจะฝากถึงคนที่ทำงานบริการทั้งหลายนะครับว่า service mind นั้นเป็นสิ่งสำคัญถ้าจะมาทำงานบริการโดยไม่มีเจ้านี้ก็ลาออกไปเถอะนะ
