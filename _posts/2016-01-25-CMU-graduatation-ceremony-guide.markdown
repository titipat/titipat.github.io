---
title: แนะนำวิธีเอาตัวรอดในการรับปริญญา มช
---

ผมเพิ่งจะผ่านการรับปริญญาของ มช มาเลยอยากจะเขียนอะไรทิ้งไว้จากประสบการณ์ที่ผมเจอมา

# วันแรก

เช้าหกโมงถ่ายรูปรวมคณะขอให้มาก่อนเวลาเพราะช่างภาพจะไม่รอคนสาย คณะไหนได้ถ่ายตอนเช้ามืดจะโดนไฟส่องหน้าราวกับนักโทษ ช่วงสายซ้อมที่คณะของตัวเองโดยอาจารย์ ขอให้สนใจและตั้งใจตอนนี้ให้ได้มากที่สุด ผิดตรงไหนอาจารย์จะได้แก้ไขให้ และตอนบ่ายจะไปซ้อมกันที่หอประชุม สามารถเล่นมือถือได้ ในนั้นมี jumbo net และเตรียม power bank มาด้วย

# วันที่สอง

นัดเจอกันตอนเช้าที่หอประชุม หลายคณะใช้วิธีนัดบัณฑิตเร็วกว่าเวลานัดจริง ส่วนตัวผมรับรอบเช้าเลยต้องมาเช้าให้ระวังเรื่องอากาศเย็นด้วย

จะมีการซ้อมขึ้นไปรับจริงบนเวที หากคนไหนไม่ถูกต้องจะโดนใบเหลืองให้ไปซ้อมกับอาจารย์เพิ่มเติมแบบเข้มข้น ให้ระวังในจังหวะถอย เพราะเราอาจจะถอยไปโดนคนอื่น หรือคนอื่นอาจถอยมาโดนเรา แต่จะกรณีไหนก็โดนใบเหลืองคู่ทั้งนั้น การเดินเข้าไปรับหากจากจุดมากทำให้โดนใบเหลืองได้เช่นกัน

# วันที่สาม

เป็นวันซ้อมจริงใส่ชุดครุยจริง ถ้าเป็นไปได้ให้ทดลองจุดนัดพบของคุณในวันนี้ด้วย ระวังตอนขึ้นบันไดด้วย ผมไม่เห็นการแจกใบเหลืองแต่จะใช้เวลาเหมือนกัน ให้ระวังเรื่องการเข้าห้องน้ำ ควรจัดการมาก่อนให้เรียบร้อย ห้องน้ำที่เข้าได้จะเป็นรถบริการเคลื่อนที่ซึ่งไม่สะดวกเอาเสียเลย จัดการตัวเองให้เรียบร้อยด้วยไม่งั้นอาจต้องใช้กรรไกรตัดเล็บและที่โกนหนวดร่วมกับคนเป็นสิบ ถ้าได้เกียรตินิยมเหรียญทอง-เงินจะได้เหรียญในวันนี้

# วันจริง

คุณจะเหลือแค่ตัวกับชุดครุยและหมวก อย่าไปเกร็งซ้อมใหญ่มาอย่างไงก็ทำไปตามนั้น ควรเตือนตัวเองเบาๆ เรื่องจุดรับว่าเข้าไปให้ถึงไม่งั้นรูปถ่ายไม่สวยแน่นอน ใครรับก่อนก็ได้ขึ้นไปพักก่อน ส่วนใครได้แถวหน้าต้องถึกนิดหน่อยเพราะแอบงีบไม่ได้ หลังจากออกมาแล้วให้รีบเผ่นให้เร็วที่สุดก่อนรถจะติด

และต่อไปนี้คือคำแนะนำอื่นๆ

### อาหารการกิน

* ไม่ควรกินอาหารพวกปลาดิบ ปิ้งย่าง ชาบู และระวังมายองเนสไว้ให้ดี
* อาหารจานเดียวเป็นทางเลือกที่รวดเร็วและปลอดภัย แต่ต้องดูความสะอาดของร้านด้วยนะ
* อาหารรสจัด เครื่องเทศหนักๆ หรือเผ็ดร้อนจะทำลายความสงบในการเข้าห้องน้ำของคุณ
* ตอนเช้าทานเบาๆ เช่น กล้วยคู่กับนมสักกล่องจะอยู่ท้องไปพอสมควร
* ถ้าขี้เกียจกินมาตอนเช้าพกเงินมาซื้อเอาที่หน้าหอประชุมก็ได้แต่ราคาแพงนิดหน่อย

### การเลี้ยงน้อง

* สายคุ้ม หมูกระทะ หมูจุ่ม แต่อย่าให้ถูกเกินไปเพราะมักจะไม่ค่อยสะอาด
* สายเน้นรสชาติ ร้านอาหารแบบกับข้าวหรือแบบคอร์สน่าจะเหมาะ นอกจากไม้ต้องเสียเวลาเลือกแล้วมาเป็นเซตมักถูกกว่า
* สายไฮโซ เลือกเป็นบุฟเฟ่ราวๆ 500+ จะดีกว่าไฮโซจานเดียว แถมน้องๆ ยังสั่งที่ตัวเองอยากทานได้ด้วย

### การเดินทาง

* ช่วงการซ้อม 3 วันแรกสามารถเอารถไปเองได้อยู่ โดยจอดได้ที่ uniserve, หอศิลป์ฯ หรือตามซอยนิมมาน อย่างไรก็ตามไม่ควรนำของมีค่าไว้ในรถ
* ในวันจริง แนะนำให้มีคนมาส่งหรือจัดเจอหอเพื่อนใกล้ๆ ดีกว่า อย่าหวังใช้บริการรถขนส่งเลยเพราะเต็มตลอด
* ในวันจริงถนนหลายเส้นจะเดินรถทางเดียว โปรดศึกษาเส้นทางก่อนไม่งั้นจะเงิบ
* การซ่อนกุญแจเป็นเทคนิคที่ใช้กันมาแสนนาน มีทั้งขุดดินฝั่ง ฝากไว้กับคุณต้นไม้ หรือซ่อนไว้ตามหมวก/ผ้าใบกระบะ/บังโคลน ก็เลือกใช้โดยดูความเสี่ยงละกัน ถ้ารถเก่าๆ หน่อยก็ใช้ไปเถอะ

### การติดต่อ
* นัดจุดนัดพบของคุณได้ดีและให้มีจุดสำรองพร้อมเวลาไว้ด้วย เพราะเครือข่ายมือถือก็ล่มตลอด
* text message ทั้งหลายใช้ไปเถอะถ้ายังมีเน็ต
* ถ้าเน็ตอืดลองเปลี่ยนจาก lte/4g มาเป็น 3g ก็อาจจะช่วยได้ในบางพื้นที่
* power bank พกซะจำเป็นมาก และควรจดเบอร์โทรสำคัญๆ ติดตัวไว้เผื่อแบตหมดจริงๆ

### ของขวัญ

* ปากกาเป็นอีกตัวเลือกหนึ่งที่ดี แต่ควรแอบถามพี่ไปล่วงหน้าว่าชอบแบบไหน ถ้าไม่รู้ซื้อแบบหมึกซึม rollerballs จะดีกว่าพวก fountain (คอแร้ง) ราคามีให้เลือกตั้งแต่หลักร้อยต้นๆ คุ้มราคาจนไฮโซหลักพัน ผมแอบอวยปากกา lamy นะ
* ดอกไม้ ถ้าจะซื้อเป็นดอกไม้แห้งจะดีกว่า เพราะเอาไปใช้เป็น props ประกอบการถ่ายรูปได้หลายรอบ
* ลูกโป่ง ผมว่าไม่ควรซื้อนะเนื่องจากแพงและใช้ได้แป๊ปเดียว
