---
title: รีวิว Beats X หูฟังไร้สายอีกตัวที่น่าสนใจ
---

<a data-flickr-embed="true"  href="https://www.flickr.com/photos/156710073@N02/36354748436/in/dateposted-public/" title="Untitled"><img src="https://farm5.staticflickr.com/4433/36354748436_d14d7a309b_k.jpg" width="2048" height="1365" alt="Untitled"></a><script async src="//embedr.flickr.com/assets/client-code.js" charset="utf-8"></script>

Beats X เป็นหนึ่งในหูฟังหลังยุคแอปเปิลตัดช่องเสียบหูฟังออกในไอโฟน 7 มาพร้อมชิป W1 ที่ช่วยให้การส่งสัญญาณบลูทูธประหยัดพลังงานและสะดวกมากขึ้นเมื่อใช้กับอุปกรณ์ของแอปเปิล นี้จะเป็นรีวิวจากการใช้งานจริงหนึ่งเดือนของผม

## คุณภาพเสียง

"เครื่องเสียงและหูฟัง Beats ออกแนวทุ้มต่ำ เน้นเสียงเบส" คือประโยคที่หลายคนได้ยินบ่อย ผมเองมีความเห็นเช่นเดียวกัน จะมียกเว้นหูฟังอยู่รุ่นหนึ่งที่ผมเคยใช้เมื่อนานมาแล้วคือ Beats Tour รุ่นแรกที่เสียงกลางเด่นขึ้นมาผิดความเป็น Beats ตัวนี้ก็เหมือนกันเพราะความดุดันของย่านเสียงต่ำลดลงไปมาก เสียงแหลมเฉยๆ เสียงกลางจะคล้าย Beats Tour ที่โดดมาด้านหน้ายกเว้นเสียงคนร้องที่จะถอยไป นึกภาพมือกีต้าร์อยู่หน้านักร้องนะครับ

เสียงผมให้ Bose SoundSport Wireless > Beats X > Apple Airpods

## ความสบาย

ผมเป็นคนที่ใส่หูฟังแบบ In-ear ไม่ได้เลยถ้าไม่เป็นแบบสายอ้อมหลังแบบ In-ear monitor อย่าง Shure, Westone แต่ด้วย Wingtip ที่แถมมาด้วยแก้ปัญหาตรงนี้ได้แบบหายขาด ผมใส่ต่อเนื่องประมาณสองชั่วโมงไม่พบปัญหาเจ็บหรือดันแต่อย่างใด แต่ถ้าใส่นานกว่านี้ก้าน Wingtip อาจจะเริ่มดันได้

ผมให้ Apple Airpods > Beats X > Bose SoundSport Wireless

## อีกหนึ่งจุดเด่นคือแบต

แบตเตอรี่เป็นอีกจุดเด่นของรุ่นนี้ ใช้งานได้ 8 ชั่วโมงหลังชาร์จ 45 นาที และใช้งานได้ 2 ชั่วโมงเมื่อชาร์จเร็วที่เรียกว่า Fast Fuel เพียง 5 นาทีด้วยสาย Lightning ทำให้ผมใช้ได้ทั้งวันโดยไม่ต้องชาร์จ ทุกวันนี้ผมจะชาร์จหลังตื่นนอนหลังจากทำธุระเสร็จก่อนออกบ้านก็หยิบไปด้วยแบตเต็มพอดี ตอนเย็นหรือก่อนนอนก็เหลือตลอดนะ

ผมให้ Beats X > Apple Airpods > Bose SoundSport Wireless

## ใส่วิ่งได้ไหม

ได้แต่ไม่แนะนำ ที่ผมไม่แนะนำเพราะ (1) มันเป็นหูฟัง In-ear ถ้าไม่ได้วิ่งลู่อันตราย (2) ไม่ได้ออกแบบมาเพื่อกันเหงื่อ วัสดุของมันเป็นแนวยางหนืดๆ ที่พอโดนเหงื่อแล้วจะเหนียวมากๆ ถึงจะเช็ดทำความสะอาดด้วยทิชชูชุบน้ำได้ แต่ระยะยาวไม่มีอะไรรับประกันว่าจะไม่ทำให้สายแข็ง-กรอบ (3) สายยาวไป จุดนี้โทษการออกแบบที่ทำสายมายาวเกินไปทำให้ส่วนที่เหลือของสายต้องห้อยเปล่าๆ เวลาวิ่งสายจะโดนกันเองไม่ก็โดนเสื้อ

## ซื้อดีไหม

ถ้าต้องการหูฟังที่กันเสียงภายนอกได้ด้วยตัวนี้แหละ ถ้าต้องการวิ่งให้ไป Bose ถ้าอยากได้แค่ไร้สายไป Airpods

ผมไม่เคยใช้หูฟัง In-ear แบบที่ไม่ใช่อ้อมหลังและคัสตอมได้นานเกินสองสัปดาห์ ตัวนี้เป็นตัวแรกที่ใช้มาเกินเวลาที่ว่าและผมคงจะใช้งานต่อไปครับ