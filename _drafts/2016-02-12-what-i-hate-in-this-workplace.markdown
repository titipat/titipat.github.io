---
layout: default
title: สิ่งที่ผมไม่ชอบในที่ทำงานปัจจุบัน
---

ผมสมัครทำงานตำแหน่ง system admin มาได้ครบครึ่งปีแล้ว แต่เชื่อไหมว่าผมแทบจะไม่ได้ทำหน้าที่นั้นเลย กลับโดนจับไปเป็นโปรแกรมเมอร์แบบ full-stack แทนซะอีก และนี้คือสิ่งที่ผมไม่ชอบเลยในที่ทำงานแห่งนี้

## แบ่งงานกันตามใจชอบ ไร้ขอบเขต

หากมีงานใหญ่ๆ ทุกคนมีโอกาสจะได้รับมอบหมายโดยไม่สนว่าคุณคือใคร ผมสมัครงานผู้ดูแลแต่ช่วงนี้มีงานพัฒนาโปรแกรมเข้ามาเลยถูกให้ทำ อันนี้ผมรับได้อยู่ การ development ผมก็ทำได้ไม่ได้บ่นอะไร แต่ช่วงหลังนี้มันเริ่มไปกันใหญ่แล้ว ผมต้องนั่งสแกนบาร์โค้ดในเอกสาร ผมต้องนั่งรับลงทะเบียนเพื่อเข้างาน ต้องขนของ จัดอุปกรณ์ แล้วงานเหล่านี้ก็ชอบมาเบียดเบียนเวลาทำงานดูระแบบของผมเหลือเกิน **จนผมต้องเอางานดูแลกลับไปทำที่บ้านตอนดึกๆ แทบจะทุกวันแต่ก็ไม่เกิดรายได้เพิ่มแต่อย่างใด**

## Comfort zone ของฉันอย่ามายุ่ง

คนทำงานที่นี้ไม่ชอบการเปลี่ยนแปลงครับ สิ่งที่มันทำงานได้อยู่แล้วก็ปล่อยมันไปสิ จะหาเรื่องไปยุ่งทำไม ถึงแม้ว่าระบบจะใช้งานบน Windows XP ซึ่งเลิก support ไปแล้วก็ยังไม่มีแผนจะเปลี่ยน ถึงแม้ระบบจะเป็น Ubuntu 9.xx เมื่อชาติที่แล้ว ถึงแม้ระบบจะเป็น PHP 4.x, 5.2 ก็ช่างสิมันรันได้อยู่ ถ้ารู้ว่าเป็นแบบนี้ก็ไม่ต้องจ้างผู้ดูแลระบบอย่างผมไว้ก็ได้นะยินดีจะออกให้เลย

## การพัฒนาแบบไร้ทิศทาง

การพัฒนาโปรแกรมของที่นี่ไร้ทิศทางสิ้นดี ความต้องการสามารถเปลี่ยนได้ตลอดเวลาแม้กระทั้งเมื่อ deployment ไปแล้วก็ตาม การขาดการวิเคราะห์ความต้องการตั้งแต่แรกทำให้ผู้พัฒนาต้องนั่งเทียนนั่งเอาเองว่าผู้ใช้ต้องการอะไร และอย่าถามหา acceptance testing เป็นอันขาดเพราะแค่ unit testing ที่นี่ยังไม่ทำเลย

## ผู้ใช้เลือกผู้พัฒนาตามใจ

ต่อเนื่องจากข้อเมื่อกี้มานิดหน่อย ถ้ามีงานชิ้นหนึ่งเข้ามาเราควรจะเลือกผู้พัฒนาจากสิ่งที่ผู้พัฒนาถนัดสิ แต่ที่นี่ผู้ใช้จะเดินเข้ามาหาผู้พัฒนาที่ตัวเองถูกใจ แล้วก็ยัดเหยียดความต้องการเข้ามาตรงๆ หน้าโต๊ะทำงาน และเกิดเป็นการทำงานแบบ silo ขึ้นมา

## ทำงานเป็น silo ทีมคืออะไร?

หนึ่งคนต่อหนึ่งงานน่าจะเป็นคำอธิบายที่กระชับที่สุด แต่ละคนดูแลเฉพาะงานของตัวเอง หากผู้พัฒนาคนนั้นออกไป ผู้พัฒนาคนใหม่ก็จะเริ่มเขียนใหม่อีกครั้งเพราะไม่เข้าใจการทำงานของโปรแกรม เป็น eco system ที่เลวร้ายมากๆ

## ผู้พัฒนาตามใจนึกปัญหาความปลอดภัยจึงตามมา

ผู้พัฒนาจะออกแบบโปรแกรมแบบนี้ใครจะทำไม ฉันสะดวกจะเขียนแบบนี้ใครจะทำไม งั้นก็เตรียมมีปัญหากับผมได้เลย ในงานผู้ดูแลระบบของผมนั้นรวมเรื่องความปลอดภัยของโปรแกรมอยู่ด้วย ซึ่งร้อยละ 95 ของโปรแกรมไม่มี security concern ใดๆ เลย หลังจากที่ผมเทสและรายงานกลับไปยังโดนหาว่าผมจ้องจับผิดอีก สงสัยนิยามคำว่า testing ของพี่ๆ อาจจะหมายถึงจับผิดก็เป็นไปได้

## ไม่มีผู้ดูแลฐานข้อมูล

เมื่อไม่มี database admin ฐานข้อมูลมันเลยเจริญเติบโตได้เหมือนเด็กที่ไม่ได้รับการศึกษา มันโตไปอย่างไร้ทิศทาง ดังนั้นบอกลาทฤษฏีทั้งหลายที่คุณเคยเรียนในวิชาฐานข้อมูลได้เลย สิ่งไหนที่อาจารย์เตือนว่าอย่าทำนะคุณเจอได้หมดที่นี่

## แก่กว่า > เท่าเทียม

ด้วยความที่เคยเป็นราชการมาก่อน ผู้ที่อยู่มานานจึงเหมือนผู้มีอำนาจ เด็กใหม่จึงไม่มีส่วนร่วมใดๆ แม้การออกความเห็นในที่ประชุมก็แค่เสียงนกเสียงกา (ถึงปีหนึ่งจะประชุมนับครั้งได้ก็เถอะ) ทั้งที่ในการประชุมควรจะมีสิทธิมีเสียงเทียบเท่ากันสิ ผมเกลียดจุดนี้เหลือเกิน

## ทำงานไร้การวางแผน

คุณมีสิทธิที่จะเตรียมงาน เขียนโปรแกรม หรือระบบได้ตั้งแต่หลักเดือนจนถึงอีกไม่กี่นาทีจะใช้งานแล้ว ผมไม่ได้พิมพ์ผิดเลยนะว่าอีกไม่กี่นาทีต้องใช้งานแล้วโปรแกรมก็ยังไม่ได้แก้แถมระบบก็ยังไม่เตรียมเลย หรือถ้าเราเตรียมมาดีแล้วเชื่อไหมว่ามันต้องมีอีกหลายคนไม่ได้ทำแล้วมากระทบเรา

หนักสุดที่ผมเจอคือผมต้องทำโปรแกรมเสริมเพื่อประกาศผลอะไรซักอย่างที่มีผู้ใช้ในช่วงสั้นๆ หลักแสน แต่สุดท้ายระบบล่มเพราะไม่เคยมีการประกาศช่องทางการใช้งานไว้ก่อน ผู้ใช้จึงถล่มกันเข้าโปรแกรมหลักเพื่อหามัน ด้วยความที่ใช้เครือข่ายร่วมกันก็ล่มตามกันไป มันงี้เง่าสิ้นดี
